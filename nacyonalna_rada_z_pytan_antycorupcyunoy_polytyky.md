# Національна рада з питань антикорупційної політики

<b>Національна рада з питань антикорупційної політики</b> –  це консультативно-дорадчий орган при Президентові України,<sup><a href="#fn_26" id="reffn_26">26</a></sup>  який надає рекомендації щодо напрямів розвитку антикорупційної політики України. 

Національну раду очолює голова, який призначається Президентом України. Виконавчим секретарем Національної ради є за посадою Заступник Глави Адміністрації Президента України, до відання якого віднесено питання протидії корупції.

До складу Національної ради також входять:
<ol>
	<li>Заступник Глави Адміністрації Президента України, до відання якого належать питання правового забезпечення реалізації Президентом України визначених Конституцією України повноважень;</li>
	<li>голова комітету Верховної Ради України, до предмета відання якого належать питання боротьби з організованою злочинністю та корупцією (за згодою);</li>
	<li>дві особи, кандидатури яких запропоновано Кабінетом Міністрів України;</li>
	<li>особа, кандидатуру якої пропонує Рада суддів України (за згодою);</li>
	<li>особа, кандидатуру якої пропонує Генеральний прокурор України (за згодою);</li>
	<li>особа, кандидатуру якої пропонує Голова Рахункової палати (за згодою);</li>
	<li>сім представників громадських об'єднань та/або громадських експертів, які мають досвід підготовки пропозицій щодо формування та реалізації антикорупційної політики (за згодою);</li>
	<li>один представник від всеукраїнських асоціацій місцевого самоврядування (за згодою);</li>
	<li>два представники від об'єднань підприємців (бізнес-асоціацій);</li>
	<li>глава делегації України для участі в роботі Групи держав Ради Європи проти корупції (GRECO);</li>
	<li>бізнес-омбудсмен.</li>
</ol>

Персональний склад Національної ради затверджує Президент України. 

Основною організаційною формою роботи Національної ради є засідання, які проводяться за потреби, але не рідше одного разу на два місяці. Засідання Національної ради є правомочним, якщо на ньому присутні більше половини від її складу. Рішення Національної ради приймається на засіданні більшістю голосів від її складу.


<blockquote id="fn_26">
<sup>26</sup>. Указ Президента України «Про Національну раду з питань антикорупційної політики» від 14.10.2014 № 808/2014 // <a href="http://zakon3.rada.gov.ua/laws/show/808/2014">http://zakon3.rada.gov.ua/laws/show/808/2014</a> <a href="#reffn_26" title="Jump back to footnote [26] in the text."> ↩</a>
</blockquote>
