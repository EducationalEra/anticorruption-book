# Склад ВАС

Кількість суддів Вищого антикорупційного суду визначається відповідно до Закону України «Про судоустрій і статус суддів» у межах видатків, передбачених у Державному бюджеті України на утримання цього суду. Та із окремим встановленням кількості суддів Апеляційної палати Вищого антикорупційного суду (у межах кількості суддів Вищого антикорупційного суду).

31 липня 2018 року Вища рада правосуддя погодила кількість суддів — 39 штатних одиниць. Із них 12 – кількість штатних одиниць суддів Апеляційної палати ВАС.

Вимоги щодо кандидатів на посаду судді ВАС: 
* вік від 30 до 65 років;
* вища юридична освіта;
* наявний стаж (на вибір): 
	* на посаді судді не менше п’яти років;
	* наукової роботи у сфері права — щонайменше сім років (плюс вимога мати науковий ступінь у сфері права);
	* роботи адвокатом. Зокрема, щодо здійснення представництва в суді та/або захисту від кримінального обвинувачення (щонайменше сім років);
	* сукупний стаж вищенаведених пунктів — щонайменше сім років.

При цьому не зможуть претендувати на посаду судді особи: 
* яким вироком заборонено обіймати посади або займатися діяльністю, що пов’язані з виконанням функцій держави або місцевого самоврядування (незалежно від зняття чи погашення судимості);
* які мали судимість за вчинення будь-якого умисного злочину; незалежно від зняття чи погашення такої судимості;
* відомості про яких внесені до Єдиного державного реєстру осіб, які вчинили корупційні або пов’язані з корупцією правопорушення (зокрема, якщо особа входила до керівного органу або наглядового органу юридичної особи, відомості про яку внесені до вказаного реєстру).
* які впродовж 10 років, що передують призначенню на посаду судді, працювали (проходили службу) в органах прокуратури, внутрішніх справ України, Національної поліції України, Державному бюро розслідувань, інших правоохоронних органах (органах правопорядку), податковій міліції, Службі безпеки України, митних органах, Національному антикорупційному бюро України, Національному агентстві з питань запобігання корупції та деяких інших органах, пов’язаних із функцією контролю та забезпечення правопорядку (вичерпний перелік міститься у Законі), а також обіймали політичні посади, мали представницький мандат. 
* які впродовж останніх 5 років входили до складу керівних органів політичної партії або перебували у трудових чи інших договірних відносинах з політичною партією.

У сукупності ці вимоги та обмеження покликані забезпечити відсів недоброчесних та недобросовісних або корумпованих кандидатів. 
